<<<بازیابی اطلاعات متنی



با افزایش دانش و رشد روزافزون اندازه اطلاعات در گردش و بایگانی شده دردسر بزرگی فراروی انسان امروزی ایجاد شده است[۱]. نیاز به یافتن نوشته‌هایی در یک زمینه ویژه ، یکی از نیازهای روزمره است و هر روز بیش از پیش این روند افزایش می‌یابد. به همان اندازه نیز یافتن نوشته‌هایی که نیاز است سختتر می‌شود. روشهای جستجو باید گسترش یابد تا این مشکلات کاهش یابد یا دستکم بر آن افزوده نشود. گاهی برای یافتن آنچه نیاز داریم باید بسیاری از نوشته‌هایی را هم  که نیاز نداریم ببینم و آنها را کنار بگذاریم و این کار زمان زیادی می‌گیرد. به روند جستجو در گردایه‌ای از نوشته‌ها و یافتن نوشته یا نوشته‌هایی در پاسخ به درخواست کاربر ، بازیابی اطلاعات متنی گفته می‌شود.بازیابی اطلاعات روشهای گوناگونی برای سازماندهی و مدل کردن اطلاعات و نیازهای کاربر را پیشنهاد می‌دهد.
	کوشش برای خودکار کردن همه‌ی کارهای جستجو ، دانش ویژه‌ای را به نام بازیابی اطلاعات به وجود آورده و گسترش داده است. به کمک آمار و تئوری احتمالات و روشهای یادگیری ماشین ، مدلهای گوناگونی برای بازیابی اطلاعات ایجاد شده است[۲].
	نوشته‌های گوناگون با قالبهای گوناگون (ساخت یافته ، نیمه ساخت یافته و ساخت نیافته) ، زبانهای گوناگون و کاربران بسیاری که رده‌های گوناگونی از دانش را دارند؛ پیچیدگی‌های بازیابی اطلاعات را دو چندان کرده است[۳].
	همه‌ی روشهای بازیابی اطلاعات متنی کم و بیش به زبان بستگی دارند؛ بنابراین باید آن زبان بخوبی بررسی گردد. گرچه روشهایی نیز وجود دارند که به زبان نوشته‌ها بستگی ندارند ولی هنوز در آزمایش هستند و پاسخ شایسته‌ای از آنها گرفته نشده است. در این پایان نامه روش بازیابی اطلاعات ، بر روی زبان فارسی به کار گرفته شده است. 
	﻿شکی نيست که سيستمهای اطلاعاتی در دنيای امروز که بدرستی عصر اطلاعات ناميده شده، نقشی حياتی در کارهای روزمره‌ی اداره‌ها، محيط های صنعتی و حتی منزلها( البته در کشورهای پيشرفته) دارند. بومی سازی اين سيستمها برای پوشش دادن به اطلاعات فارسی و گنجاندن موارد زبان شناختی و فرهنگی بويژه پس از آمدن رسانه توانمند و فراگيری همچون اينترنت، امری مهم و غير قابل چشم پوشی است. متأسفانه نبود استانداردهای ملی در زمينه فارسی چه از کدهای حرفهای الفبا، چه قالب سندها و چه ذخيره و بازيابی  دردسرهای بزرگی را آفریده است. این دردسرها ناهماهنگی‌های زیادی میان سازندگان نرم افزار و سرويسهای خدماتی اينترنتی بوجود آورده است. درباره بسياری از پروژه های فارسی هنوز حتی نيازمنديهای واقعی مشخص نشده است، تا بتوان کارهای انجام شده کنونی را با هم مقايسه کرد[۴].
