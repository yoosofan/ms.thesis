هدف اصلی از هر سیستم بازیابی اطلاعات یافتن سندهایی است که بیشترین نزدیکی را با  پرس و جوی کاربر داشته باشند. پس از تبدیل شدن سندها به نمایش درونی و ذخیره سازی آنها سیستم آماده‌ی پاسخگویی به  پرس و جوی کاربران است. زمانی که کاربری  پرس و جویی به سیستم بازیابی اطلاعات می‌دهد ، نخست آن  پرس و جو به نمایش درونی تبدیل می‌شود. سپس تابع شباهت به کار گرفته می‌شود که دو بخش زیر را دارد :
۱- چگونگی یافتن بهترین سندها در پاسخ به  پرس و جوی کاربر . سندهای یافته شده باید بیشترین نزدیکی را با  پرس و جوی کاربر داشته باشند. به جای جستجوی  پرس و جو بر روی گردایه‌ی سندها ،  پرس و جو تبدیل شده بر روی گردایه‌ی تبدیل شده‌ی سندها جستجو می‌شود. این کار دشواریهای فراوانی دارد. همچنین اغلب ، کاربر به روشنی نمی‌داند که برای  پرس و جوی خود چه واژه‌های کلیدی را به کار برد که نشان دهنده‌ی منظور وی باشد[Blair1985].
۲- فهرست سندهای یافته شده (اشاره‌گرهایی به آنها) باید بگونه‌ای آرایش یابند که نزدکترین سند یافته شده به  پرس و جوی کاربر ، در آغاز فهرست گذاشته شود. بنابراین الگوریتم باید همواره عددی به نام عدد شباهت به هر سند بازیابی شده نسبت دهد و اغلب آرایش سندهای بازیابی شده بر پایه‌ی همین عدد خواهد بود. چگونگی نمایش سندهای بازیابی شده اثر بسزایی در دیدگاه کاربر نسبت به سیستم بازیابی اطلاعات دارد.
	تابع شباهت روشهایی را به کار می‌گیرد تا بتواند نزدیکترین سندها را به  پرس و جوی کاربر بیابد و به هر کدام از این سندها عدد شباهت را نسبت دهد . در چند بند پس از این ، یکی از این روشها آورده شده است.