تا به اینجا یکی از روشهایی که بسیار در بازیابی اطلاعات به کار گرفته می‌شود، بررسی گردید. داده‌ها و سندها به آرایه‌ها تبدیل شدند و ادامه‌ی کار نیز با روشهای ریاضی انجام گرفت. ولی بازیابی اطلاعات نوشتاری هنوز دشواریهای فراوانی دارد.
	هنوز دو دشواری بزرگ وجود دارد :
	الف ـ کاربران بیش از آن که واژه‌های درون یک نوشته را در نظر داشته باشند به معنای نوشته توجه دارند.
	ب ـ واژه‌های یک نوشته به طور جداگانه دربردارنده معنای جمله نیستند.
	اگر کاربر به دنبال نوشته‌ای در زمینه «آموزش نقاشی به کودکان» باشد ؛ او اغلب می‌خواهد که اگر در نوشته‌ای به جای کودکان ، بچه‌ها یا دبستانیها باشد سیستم بازیابی اطلاعات بتواند آن نوشته را نیز بیابد. همچنین اگر به جای آموزش ، یاد دادن یا تعلیم در نوشته‌ای باشد سیستم آن نوشته را هم در پاسخ داشته باشد. زیرا بیشتر به دنبال هر نوشته‌ای است که همان معنا را در برداشته باشد. به حالتی که چند واژه یک معنا را برساند ، synonymy گفته می‌شود. افزون بر این یک واژه در جاهای گوناگون معناهای گوناگونی دارد و بیشتر وقتها معنای یک واژه وابسته به واژه‌های پس و پیش آن است. همچنین معنای واژه به جمله‌ای که در آن قرار دارد ؛ نیز بستگی دارد. همچنین به جمله‌های دیگری که معنای این جمله به آنها وابسته است و موضوعی که نوشته در آن زمینه است؛ نیز بستگی بسیاری دارد. به این حالت که واژه‌ای چندین معنا را برساند polysemy گفته می‌شود. دو دشواری synonymy و ploysemy از پایه‌ای ترین دشواریهایی هستند که هر طرح نمایه گذاری معنایی باید به گونه‌ای به آنها پاسخ دهد[salehi2000]. بنابراین زمانی که به دنبال پاسخ کاربر هستیم ، جستجوی واژه به واژه نمی‌تواند پاسخ دقیقی را برای درخواست کاربر باشد.
	با داشتن لغتنامه‌ای از واژه‌های هم معنی می‌توان از دشواری نخست کاست. ولی ساختن چنین لغتنامه‌ای چندان هم ساده نیست. همچنین هر روز می‌بینیم که واژه‌های جدید به زبان افزوده می‌شوند یا معنای واژه‌ای سراسر دگرگون می‌شود و به واژه‌های دیگر نزدیک می‌شود. بنابراین باید چاره‌ی دیگری اندیشید. برای برداشتن دشواری دوم ، نوشته باید تحلیل معنایی شود. که کار بسیار سنگینی است. تحلیل معنایی برای بیشتر زبانها هنوز در دست آزمایش است. و تا دستیابی به پاسخی شایسته راه درازی مانده است.