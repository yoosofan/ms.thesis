نمایه گذاری معانی پنهان با یافتن وابستگی معنا میان واژه‌ها تا اندازه‌ای دشواری مقایسه را کم می‌کند[Buckley1996]. تجزیه کننده مقدار ویژه (Singular Value Decomposition) تابعی است که برای تخمین معنای واژه‌ها در سند به کار می‌رود. در این روش ، بازیابی به کمک ماتریس SVD انجام می‌شود[Glub1996]. یکی از عیبهای این روش ، نیاز آن به محاسبه‌های بسیار زیاد است که هزینه زمانی (و همچنین هزینه فراهم نمودن رایانه‌های ویژه با توانایی‌های بالا برای گردایه‌های بزرگ) زیادی را برای به دست آوردن ماتریس SVD می‌خواهد[Berry1996]. روش LSI در مدل فضای برداری کار می‌کند و ماتریس کوچکتری ایجاد می‌کند که دربردارنده اطلاعات ماتریس واژه سند است[Berry1995].تجزیه کننده مقدار ویژه برای حل مسأله مربعهای خطی کوچک و تخمین درجه ماتریس و بررسی همبستگی ذاتی به کار گرفته می‌شود[Berry1992]. این روش ریاضی در سال ۱۹۸۸در یافتن معانی پنهان به کار گرفته شد.
	هدف از به کارگیری روش نمایه گذاری معانی پنهان جایگزین کردن نمایه‌های بر پایه‌ی واژه با نمایه‌های بر پایه‌ی معنا است. در این رهیافت نگاشتی از نمایه‌ی واژه-سند در فضای برداری به فضایی با ابعاد کوچکتر انجام می‌شود و این کار به کمک تابع تجزیه کننده‌ی مقدار ویژه (SVD) انجام می‌شود[Arms2002].
	روش نمایه گذاری معانی پنهان بر پایه‌ی این باور بنا نهاده شده است که با کاهش دادن بُعدهای سندها ، رابطه‌ی معنایی میان واژه‌های درون سندها آشکار خواهد شد. برای نمونه اگر در نوشته‌ای واژه‌ی car به کار رفته باشد و در نوشته‌ی دیگری واژه‌ی auto آنگاه با به کار گرفتن نمایش فشرده شده‌ی سندها و به کمک دیگر واژه‌های همسان در دو نوشته  مانند highway ، gasoline ، driving  رابطه‌ی میان دو واژه‌ی car و auto نشان داده می‌شود. اکنون چه در درخواست کاربر واژه‌ی car به کار گرفته شود و چه واژه‌ی auto ، سیتم بازیابی اطلاعات پاسخ یکسانی به هر دو واژه خواهد داد[Belew2000].
	پرس و جوی کاربر باید در فضای برداری (k بُعدی) انجام شود تا بتوان آن را با سندها مقایسه کرد. یک پرس و جو را می‌توان به صورت<<< ∑* q=qT * Uk نشان داد. با این تغییر اندازه پرس و جو به اندازه‌ی ماتریس <<<Ak در می‌آید که می‌توان معیار شباهت را محاسبه کرد و همانند حالت بازیابی بدون LSI نتیجه‌ی سیستم را به دست آورد[Drmac1999].