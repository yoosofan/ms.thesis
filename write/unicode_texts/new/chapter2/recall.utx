یادآوری نشان دهنده کامل بودن فهرست خروجی سیستم در پاسخ به پرس و جوی کاربر است. هر چه تعداد سندهایی که در خروجی سیستم آمده است بیشتر باشد این معیار بهتر خواهد بود. این معیار اندازه‌ی پوشا بودن سیستم را نشان می‌دهد. یادآوری برابر است با :
(تعداد کل سندهای مربوط در گردایه)/(تعداد سندهای بازیابی شده و مربوط)
	یادآوری نشان می‌دهد که جویشگر(search engine) در پیدا کردن سندهای مربوط چقدر خوب کار می‌کند. هنگامی که همه‌ی سندهایی که مربوط هستند بازیابی شوند یادآوری صد در صد خواهد بود. در تئوری برگرداندن همه‌ی سندهایی که مربوط به پرس و جوی کاربر هستند (در گردایه بازیابی اطلاعات) و به دست آوردن یادآوری شایسته ، ساده است. ولی در عمل برای پرس و جوهای گوناگون با معناهای چندگانه‌ی واژه‌ها در یک زبان و نیز معناهای گوناگون واژه‌ها در کنار یکدیگر و در ترکیبهای گوناگون و دیگر عاملهای اثر گذار ، به دست آوردن یادآوری شایسته بسیار سخت است[جباری‌فر۱۳۸۰].
	شاید سیستمی یادآوری بالا داشته باشد (تعداد سندهایی که به پرس و جوی کاربر ربط دارند وبازیابی شده‌اند ، زیاد باشد) ، ولی همزمان تعداد بسیار زیادی نیز پاسخهای بی‌ربط نیز بازیابی شده باشند که دقت سیستم را پایین می‌آورد. این دو معیار (یادآوری و دقت) اغلب در برابر هم قرار گرفته‌اند و افزایش یکی ، دیگری را کاهش خواهد داد. بنابراین یادآوری به تنهایی سنجش خوبی برای یک جویشگر نیست.