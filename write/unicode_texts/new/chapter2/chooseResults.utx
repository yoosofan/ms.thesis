سیستم بازیابی باید تعدادی از اشاره‌گرها به سندها را در پاسخ به پرس و جوی کاربر به کاربر نشان بدهد. تا اینجا به کمک تابع شباهت اندازه‌ی نزدیکی هر یک از سندها به پرس و جوی کاربر روشن شد. برگزیدن تعداد سندهایی که باید به کاربر نشان داده شوند ، اغلب به دو روش زیر انجام می‌شود.
الف- در این روش سندهایی به کاربر نشان داده می‌شوند که عدد به دست آمده از تابع شباهت برای آن سندها بیشتر از یک آستانه (threshold) باشد. در این حالت تعداد پاسخهای سیستم ثابت نیست و بسته به اندازه‌ی نزدیکی سندها به پرس و جوی کاربر تغییر می‌کند. بنابراین با این روش ، نمی‌توان مدلهای گوناگون بازیابی اطلاعات را ارزیابی نمود. برگزیدن اندازه‌ی آستانه یکی دیگر از دشواریهای این روش است.
ب- همواره تعداد ثابتی از سندها در پاسخ به هر پرس و جوی کاربر ، نشان داده می‌شوند. این عدد ثابت که نشان دهنده‌ی تعداد پاسخهای سیستم است ،  DCV (Document Cutoff Variable) نامیده می‌شود. برای نمونه اگر DCV برابر ۱۵ باشد آنگاه سیستم بازیابی همواره ۱۵ سند را که بیشترین نزدیکی را به پرس و جوی کاربر دارند ، به کاربر نشان می‌دهد.
	این روش بر این باور استوار است که اغلب کاربر همان ۱۵ تا ۲۰ پاسخ نخست سیستم را نگاه می‌کند و دیگر پاسخهای سیستم را نخواهد دید. به همین دلیل سندهایی که در این بازه هستند (برای نمونه از ۱ تا ۱۵ برای DCV=۱۵) بیشتر ارزشمند هستند. ولی برای پرس و جویی که تعدادِ بسیار کمی از سندها (برای نمونه تنها ۵ تا از سندها) به آن مربوط باشند ، پاسخهای پایانی سیستم بازیابی (پاسخهای از ۶ تا ۱۵ در این نمونه) از پرس و جوی کاربر بسیار دور هستند. بزرگترین سودمندی این روش این است که به کمک این روش می‌توان مدلهای گوناگون بازیابی اطلاعات را نسبت به هم ارزیابی نمود[Salehi2000].