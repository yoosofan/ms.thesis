بازیابی اطلاعات با نمایش ، ذخیره سازی ، سازماندهی و چگونگی دستیابی به داده‌های اطلاعاتی سر و کار دارد. نمایش و سازماندهی شایسته‌ی داده‌ها به کاربر کمک می‌کند تا بتواند به آسانی داده‌هایی را که به آنها نیاز دارد ، بیابد [Baeza-Yates1999].
	بازیابی اطلاعات دربردانده‌ی بازیابی تصویر ، صدا ، نوشته و ... است که در هر کدام روشهای ویژه‌ای برای بازیابی به کار گرفته می‌شود. در اینجا بازیابی اطلاعات بر روی نوشته‌ها انجام می‌شود و بنابراین به آن سیستم بازیابی اطلاعات نوشتاری گفته می‌شود.
	امروزه کاربران به هزاران منبع اطلاعاتی و میلیونها سند دسترسی دارند. همچنین به گسترش کتابخانه‌های الکترونیکی به عنوان وسیله‌ای آسان برای دسترسی به اطلاعات بهای زیادی داده می‌شود. فرض کنید که بیشترِ این اطلاعات به صورت نوشته باشند. پرسشی که پیش می‌آید این است که چگونه امکاناتی برای دسترسی آسان به این اطلاعات فراهم شود. اگر بنا نباشد که کاربران در دریایی از سندها رها شوند ؛ باید امکاناتی برای دسترسی و جستجو بر روی سندها به آنها داده شود.
	کاربران سیستم بازیابی اطلاعات نیازهای اطلاعاتی گوناگونی دارند. دانشمندانی که به دنبال مقاله‌هایی در یک زمینه‌ی ویژه‌ی آزمایشگاهی هستند ، مهندسانی که می‌کوشند روشن کنند که آیا ایده‌ای که در نظر دارند یک ایده‌ی نوین است یا پیش از این دیگران این ایده را پیشنهاد داده‌اند و حق مؤلف (copy right) آن را به دست آورند ، خریداران وسیله‌های گوناگون می‌کوشند تا اطلاعاتی درباره‌ی وسیله‌های جدید و کارآیی و بهای آنها به دست آورند. به عبارت دیگر کاربران سیستم بازیابی اطلاعات ، پیش زمینه‌های گوناگونی دارند و به دلیلهای گوناگونی نیز از امکانات سیتم بازیابی اطلاعات بهره می‌برند[salton1983].
	برای نمونه فهرست آغازین یک کتاب برای نشان دادن سازماندهی نوشته‌های آن کتاب به کار گرفته می‌شود. چون که اندازه‌ی اطلاعات همواره در حال افزایش است ، بنابراین ساختمان داده‌های بهتری برای دسترسی سریعتر به داده‌های ذخیره شده نیاز است. «نمایه»(index) یک ساختمان داده‌ی کُهن و سراسری برای افزایش سرعت در بازیابی اطلاعات از یک گردایه‌ی اطلاعات یا سندها است. نمایه‌ها هسته‌ی اصلی هر سیستم بازیابی اطلاعات نوین هستند. برای قرنها نمایه‌ها به صورت دستی ساخته می‌شدند و سندها (برای نمونه کتابهای یک کتابخانه) در ساختاری دسته بندی شده و سلسله مراتبی نگهداری می‌شدند. امروزه نمایه‌های بزرگ به کمک رایانه‌های پیشرفته ساخته می‌شوند. کتابخانه‌ها از نخستین جاهایی بودند که بازیابی اطلاعاتِ رایانه‌ای در آنها به کار گرفته شد. در نخستین نسل از برنامه‌های رایانه‌ای به کار گرفته شده در کتابخانه‌ها تنها می‌شد بر پایه‌ی نام کتاب و نام نویسنده‌ جستجو را انجام داد. در دومین نسل از این برنامه‌ها ، کارهایی همچون جستجو بر پایه‌ی واژه‌های کلیدی و موضوع کتاب (زمینه‌های کتاب) به این برنامه‌ها افزوده شد. همچنین برخی از امکاناتِ پردازشِ پرس و جوی کاربر(query)‌ نیز فراهم گردید. در اینجا کاربر کسی است که برای یافتن یک یا چند کتاب ، سیستم کتابخانه را به کار می‌گیرد و برای یافتن کتاب یا کتابهایی که نیاز دارد ؛ پرس و جویی را به سیتم بازیابی اطلاعات (در اینجا سیستم کتابخانه) می‌‌دهد تا سیستم بتواند کتاب یا کتابهایی را که مورد نظر کاربر است ، به کمک پرس و جوی کاربر بیابد. هم اکنون سومین نسل از برنامه‌های رایانه‌ای کتابخانه‌ها در حال گسترش است. در این نسل بیشتر بر ساخت رابطهای گرافیکی شایسته ، صفحه‌های الکترونیکی ، ویژگیهای اَبَر متن (hyper text) و سیتمهای باز تأکید می‌شود [Baeza-Yates1999].