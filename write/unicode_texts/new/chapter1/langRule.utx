همه‌ی روشهای بازیابی اطلاعاتِ نوشتاری کم وبیش به زبانی که نوشته‌ها به آن زبان (یکی از زبانهای زنده‌ی دنیا) نگاشته شده‌اند ، بستگی دارند ؛ بنابراین ساختار و دیگر ویژگیهای آن زبان باید بخوبی بررسی گردد. گرچه روشهایی نیز وجود دارند که به زبان نوشته‌ها بستگی ندارند ؛ ولی این روشها هنوز در دستِ آزمایش هستند و پاسخ شایسته‌ای از آنها گرفته نشده است. در این پایان نامه بازیابی اطلاعات ، بر روی زبان فارسی به کار گرفته شده است.
	﻿شکی نيست که سيستمهای اطلاعاتی در دنيای امروز که بدرستی عصر اطلاعات ناميده شده، نقشی حياتی در کارهای روزمره‌ی اداره‌ها، محيط های صنعتی و حتی منزلها( البته در کشورهای پيشرفته) دارند. بومی سازی اين سيستمها برای پوشش دادن به اطلاعات فارسی و گنجاندن موارد زبان شناختی و فرهنگی بويژه پس از آمدن رسانه توانمند و فراگيری همچون اينترنت، امری مهم و غير قابل چشم پوشی است. متأسفانه نبودِ استانداردهای ملی در زمینه فارسی چه از کدهای حروف الفبا ، چه قالبِ سندها (documents format) و چه ذخیره و بازیابی دردسرهای بزرگی را برای کارهای رایانه‌ای فارسی آفریده است. این دشواریها ناهماهنگی‌های زیادی میان سازندگان نرم افزار و سرویسهای خدماتی شبکه‌ی جهانی(internet) به وجود آورده‌اند. درباره‌ی بسیاری از پروژه‌های فارسی هنوز حتی نیازمندیهای واقعی مشخص نشده است تا بتوان کارهای انجام شده‌ی کنونی را با هم مقایسه کرد[زارع۱۳۸۰].