در نگارش پایان نامه کوشش شده است که ساختاری پیوسته برای کارهای انجام شده نشان داده شود ، درحالی که انجام این پایان نامه به هیچ روی ساختار پیوسته‌ای نداشته است. برای جلوگیری از سردرگمی خواننده‌ی این نوشتار ، ساختار نوشته شده بر پایه‌ی آخرین ویرایشها آماده شده است. بنابراین بسیاری از پیچیدگی‌ها و درهم تنیدگی‌هایی که این پایان نامه با آنها روبرو بوده است ، از دیده خواننده‌ی این نوشتار پوشیده شده است. افزون بر این ، اندازه‌ی یک پایان نامه گنجایش نگارش همه‌ی روشهای آزموده شده را ندارد.
	برای گذر از سردرگمی‌هایِ بسیارِ پایان نامه بیش از یک سال و اندی از زمان کار بر روی آن به سر زدن به جاهای گوناگون برای یافتن پاسخِ پرسشهای بیشمار ، که پایان نامه با آنها روبرو بود ، گذشت. همچنین در آن زمان به چگونگی انجام کار نیز بسیار اندیشیده می‌شد و بسیاری از روشهای اندیشیده شده نیز آزموده می‌شد و اغلب پاسخی از آنها گرفته نمی‌شد. پس از آن نخستین گام ، که پایه‌ی ساختار کنونی است ، گردآوری بیش از هفتاد مگابایت صفحه‌ی فارسی از شبکه‌ی جهانی بود. واژه‌های فارسی به دست آمده از درون این صفحه‌ها نخستین داده‌های در دسترس برای پایان نامه بودند. کوششهای پس از این گام هدفمندتر از پیش انجام شد و نیز برنامه ریزی امکان پذیر گشت. پس از آن نیز داده‌های فراوان دیگری نیز گردآوری شد. گرچه بهتر دیده شد که در نگارش ، این بخش پس از چند بخش دیگر گذاشته شود.
	گفتار دوم با گذری بر بازیابی اطلاعات آغاز می‌شود. سپس به روشهای ارزیابی سیستم بازیابی اطلاعات پرداخته شده است و فشرده‌ای نیز از روش نمایه گذاری معانی پنهان آورده شده است. به دلیل کاستن از اندازه‌ی پایان نامه ، این گفتار بسیار فشرده شده نوشته شده است. گرچه کوشش شده است تا خواننده بتواند با خواندن این گفتار دید شایسته‌ای از چهارچوپ نظری این پروژه به دست آورد. منابع این گفتار اطلاعات بیشتری در باره‌ی این گفتار در اختیار خواننده خواهند گذاشت.
	در گفتار سوم برخی از دشواریهایی که پایان نامه با آنها روبرو بوده است ، آورده شده است. همچنین برخی از نکته‌ها و روشهای به کار گرفته شده برای برطرف کردن این دشواریها نیز نوشته شده است. برای نمونه در بند استاندارد خط فشرده‌ای از چگونگی گسترش و پیاده سازی خطِ فارسی در رایانه آورده شده است.
	در گفتار چهارم به پیاده سازی یک سیستم بازیابی اطلاعاتِ فارسی پرداخته شده است. می‌شد این گفتار را به چندین گفتار جداگانه بخش کرد ولی بهتر دیده شده که بخش بیشترِ کارِ پیاده سازی در این گفتار یک جا آورده شود. همانگونه که پیش از این گفته شد تنها نسخه‌ی پایانی کارهای انجام شده ، در این گفتار آورده شده است. چون که ساختار گفتارها روشن است ، افزودن توضیحهایِ بیشتر در اینجا به نظر زیادی است.