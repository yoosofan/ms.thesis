انسانها نزدیک به چهار هزار سال است که اطلاعات را برای به کارگیری در آینده ، سازماندهی و دسته بندی می‌کنند تا بتوانند در صورت نیاز در آینده آنها را به سادگی بیابند یا به عبارت دیگر بازیابی نمایند[baeza-yates1999]. با افزايش دانش و رشد روز افزون اندازه‌ی اطلاعات در گردش و بايگانی شده , دردسر بزرگی فراروی انسان امروزی به وجود آمده است [kowalski1998]. امروزه بیش از ۹۳ درصد از اطلاعات در جهان به صورت رایانه‌ای است و اندازه‌ی اطلاعات رایانه‌ای هر سال دو برابر می‌شود [Tang2003]. نياز به يافتن نوشته‌هايي در يک زمينه‌ی ويژه , يکی از نيازهای روزمره است و هر روز بيش از پيش اين روند افزايش می يابد. به همان اندازه نيز يافتن نوشته‌هايي که نياز است , سخت‌تر می‌شوند. روشهای جستجو بايد گسترش يابند تا اين دشواريها کاهش يابند يا دستِ کم بر تعداد این دشواریها افزوده نشود. به روند جستجو در گردايه‌ای از نوشته‌ها و يافتن نوشته‌هايي در پاسخ به پرس و جوی کاربر (query) ، بازيابی اطلاعاتِ نوشتاری (text information retrieval) گفته می‌شود. بازيابی اطلاعات روشهای گوناگونی برای سازمان دهی و مدل کردن اطلاعات و نيازهای کاربر پيشنهاد می‌دهد.