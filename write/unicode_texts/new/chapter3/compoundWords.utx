واژه‌های ترکیبی بیشترین دردسر را برای فارسی به وجود آورده‌اند. واژه‌هایی چون «خوش خیال» یا «همینطور» که می‌توانند به دو گونه نوشته شوند[صنعتی۱۳۷۱]. گرچه به نظر می‌رسد که به کمک قاعده‌های آیین نگارش این دشواری کم شده است ولی برخی از دگرگونیها در نگارش کتابهای نوین شگفت انگیز است.
	دو نوشته‌ی زیر از دو کتاب درسی امروزی (همین دو سه سال) است ، چگونگی نگارش هفتصد در این دو یکسان نیست.
	نوشته‌ی زیر از کتاب «فاطمه فاطمه است» ، نوشته‌ی زنده یاد دکتر علی شریعتی است که نگارش آن برگرفته از [وحیدیان کامکار۱۳۷۸] می‌باشد.
	هزار و هفتصد سال است که همه‌ی هنرمندان ، چهره نگاران ، پیکره سازان بشر در نشان دادن سیما و حالات مریم هنرمندی‌های اعجازگر کرده‌اند.
	نوشته‌ی زیر از زنده یاد دکتر محمود صناعی است که نگارش آن برگرفته از [سمیعی۱۳۷۸] است.
	با آن که بیش از هفت‌صد سال از حمله‌ی مغول می‌گذرد ، چنین می‌نماید که هنوز صفات اخلاقی قومی که مغول بر او حکومت می‌کرده در آداب و اخلاق برخی افراد دیده می‌شود. ستم کشیدن و تحمّل کردن ، چاپلوسی و تملّق گفتن ، خدعه و دروغ و تزویر و ریا ، وحشت از اینکه راست راه بروند و آن چه در دل دارند ، با صراحت بر زبان آورند. همه صفات مذموم اخلاقی هستند که اگر بخواهیم جامعه‌ی بهتری بسازیم ، باید مثل آبله و مالاریا با آن‌ها مبارزه کنیم.
	قاعده‌های واژه‌های ترکیبی در چند زبان دیگر ساده‌تر از فارسی می‌باشند که در اینجا دو نمونه آورده می‌شود .
	واژه‌های ترکیبی در زبان انگلیسی به سه صورت نوشته می‌شوند به صورت یک واژه یکپارچه (یعنی واژه‌ی بلندی که میان واژه‌های تشکیل دهنده‌ی آن فاصله نباشد)، به صورت واژه‌ای که میان واژه‌های تشکیل دهنده‌اش خط تیره باشد و بصورت واژه‌ای که میان واژه‌های تشکیل دهنده‌اش فاصله پدیدار گردد. برای نمونه bathroom ، ape_man ، high jump همه واژه‌ی ترکیبی هستند. در زبان انگلیسی قاعده بر این است که ترکیبهای چند واژه‌ای مثل community center finance committe به صورت یک واژه نوشته نمی‌شود[غلامعلی زاده۱۳۷۵]. در قراردادهای نوشتار آلمانی ترکیبهای دو یا چند واژه‌ای به صورت یک واژه نوشته می‌شوند. مانند Versicherungsgesellschaft «شرکت بیمه» ، feuerundlebensversicherungsgesellschaft «شرکت بیمه عمر و آتش» [یارمحمدی۱۳۷۴].