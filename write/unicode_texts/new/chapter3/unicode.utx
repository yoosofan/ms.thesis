یونی‌کد یک کد جهانی است که چند شرکت بزرگ نرم‌افزاری دنیا به همراهی سازمان جهانی استاندارد (ISOJTC1/SC2) آن را به وجود آوردند[Matthew2000]. با چشم پوشی از فراز و نشیبهای این روش بسادگی می‌توان گفت که در این روش به جای یک بایت ، دو بایت به کار برده می‌شود. این کدگذاری رویه‌ی پایه چند زبانی (Basic Multilingual Plane BMP) نامیده می‌شود. این کد ۶۵۵۳۵ نویسه دارد.
	یونی‌کد از مجموعه نویسه‌های محدود ۸ بیتی بسیار فراتر رفته و با ظرفیت بیش از یک میلیون نویسه ، امکان کدگذاری کلیه‌ی زبانهای نوشتاری دنیا را فراهم می‌کند. به علاوه، برای انتخاب خط و زبان متن ، نیازی به استفاده از کدهای کنترلی ندارد. یونی‌کد رفتار یکسانی را با نویسه‌های الفبایی ، نویسه‌های اندیشه‌نگار و نمادها و نشانه‌ها دارد که امکان به کار بردن آنها را در اختلاط با یکدیگر فراهم می‌کند. یونی‌کد افزون بر تعیین کد عددی و نام برای هر نویسه که در استانداردهای مشابه، معمول بوده است ؛ اطلاعات یونی‌کدی بیشتری را نیز برای پردازش و نمایش نوشته‌ها فراهم می‌کند؛ که می‌توان به جهت نویسه و ویژگی‌های الفبایی اشاره کرد[علمدار میلانی۱۳۸۱].
	در این کد نیز زبانهایی که نزدیک به هم هستند در یک گروه گذاشته می‌شوند و باز چهار حرف «پ»،«چ»،«ژ»، «گ» ترتیب درستی ندارند. در این کد چند نویسه همانند با شماره‌های گوناگون وجود دارند؛ مانند چند «ی» و دو «ک» و ... . و این دشواری دیگری است که به دشواریهای پیشین افزوده شده است. با اینکه این استاندارد به روشنی زبانهایی را که این نویسه‌های همانند در آنها کاربرد دارند ، نشان می‌دهد ولی برخی از سیستمها (مانند win2000 و winxp) این قانونها را رعایت نمی‌کنند و در هنگام برنامه‌نویسی سردرگمی ایجاد می‌کنند. بهترین نرم‌افزاری که یونی‌کد را پشتیبانی می‌کند unipad می‌باشد که بر پایه این استاندارد بنا شده است. سیستم عامل linux نیز این استاندارد را رعایت می‌کند و در نرم‌افزار gedit در نسخه linux mandrake 9.1  بخوبی فارسی استاندارد پشتیبانی شده است و صفحه‌ی کلید استاندارد ایران نیز رعایت شده است(بر خلاف winxp که صفحه‌ی کلید ویژه خود را داراست که بیشتر عربی است تا فارسی).
	توضیحهای بیشتر درباره‌ی الگوریتم دو جهته (Bidirectional Algorithm) برای زبانهایی چون فارسی و عربی در [Davis2003] گذاشته شده است. برگردان فارسی بخش فارسی این استاندارد در [علمدار میلانی۱۳۸۱] گذاشته شده است. همواره بهترین و به‌روزترین جا برای دیدن آخرین نسخه استانداردِ یونی‌کد در www.unicode.org است.