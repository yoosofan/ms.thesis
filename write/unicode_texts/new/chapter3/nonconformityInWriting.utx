سالهاست که برخي قاعده‌ها در آيين نگارش سفارش مي‌شود ولي هنوز بسياري ، اين قاعده‌ها را رعايت نمي‌کنند. در اين بند چند نمونه از رعايت نکردن قاعده‌هاي آيين نگارشي آورده شده است.
الف- تنوین در واژه‌های عربی به کار می‌رود و قانونهای ویژه صرفی و نحوی آن زبان بر آن جاری است. به کار بردن آن در واژه‌های فارسی و غیر عربی به هیچ وجه درست نیست . به واژه‌های زیر توجه کنید.
	ناچاراً(بناچار) ، جاناً(جانی) ، زباناً(زبانی) ، ... .
	اگر کوشش شود به جای کلمه‌های تنوین‌دار عربی، برابرهای فارسی آنها ـ تا آنجا که ممکن است و به شیوایی گفتار لطمه نزند ـ به کار برده شود، بهتر و نوشته ، به فارسی نزدیکتر خواهد بود [شکری۱۳۷۲].
ب-‌ استقلال هر واژه به خاطر معني و نقش دستوري جداگانه‌اي که در جمله دارد ، در نوشتن بايد حفظ شود ، يعني هر واژه جدا از واژه‌هاي ديگر نوشته شود تا ايجاد اشتباه نکند[دفتر تحقيقات و برنامه ريزي تربيت معلم۱۳۶۶]. بنابراین چسباندن «به» پیش از اسم یا «می» پیش از فعل نادرست است. برای نمونه «بتهران میروم» باید به شکل «به تهران می‌روم» نوشته شود[احمدی بیرجندی۱۳۶۸]. دو نمونه از رعایت نکردن قاعده‌های آیین نگارش نوین از دو کتاب به نسبت قدیمی که خود درباره‌ی آیین نگارش هستند ، در زیر آورده شده است.
	نگارش نوشته‌ی زير برگرفته از [شریعت۱۳۷۰] است که از داستان باباکوهي اين کتاب برگزيده شده است. در این نوشتار دورِ واژه‌هایی که بر پایه‌ی آیین نگارش نوین نادرست هستند ، گیومه گذاشته‌ام.
	خانم بزرگ اختر را سرزنش کرد و «همينکه» فهميد پاي «منهم» در اين کار رفته ، فرياد و فغانش بلند شد که اين آخوند بايد از خانه ما برود! عوض اينکه «ببچه‌ها» درس پرهيز و عصمت بدهد ، برايشان کاغذ عاشق و معشوقي «مينويسد» البته اختر عروس من است اما «زنيکه» پيش از عقد ، «بشوهرش» کاغذ خاطر خواهي بنويسد ، «بچه» درد «ميخورد» ، اين طفل معصوم را آخوند خراب کرده!
	نوشته‌ی زير گوشه‌اي از نامه‌ي چارلي چاپلين به دخترش مي‌باشد که نگارش آن برگرفته از [سخاوت۱۳۴۴] است. در این نوشتار نیز دورِ واژه‌هایی که بر پایه‌ی آیین نگارش نوین نادرست هستند ، گیومه گذاشته‌ام.
	هنر پيش از آن که دو بال دور پرواز «بانسان» ‌بدهد ، اغلب دو پاي او را نيز مي‌شکند. وقتي «بآنجا» رسيدي که يک لحظه ، خود را برتر از تماشاگران رقص خويش بداني همان لحظه صحنه را ترک کن ... .