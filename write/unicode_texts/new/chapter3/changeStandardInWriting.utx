يکي از تغييرهايي که در اين چند سال در نگارش فارسي به وجود آمده است ، تغيير شکل کسره‌ي اضافه پس از «ه» مي‌باشد. در گذشته با گذاشتن همزه ( ٔ ) بر سرِ «ه» اين کار انجام مي‌شد ولي امروزه براي نشان دادن کسره‌ي اضافه پس از «ه» ، «ي» به کار گرفته مي‌شود. در نوشته‌هاي زير که از چندين کتاب درسي از سالهاي گوناگون آورده شده است اين دگرگوني بخوبي ديده مي‌شود. 	نوشته‌ي زير از خواجه عبدالله انصاري مي‌باشد که نگارش آن برگرفته از [رزمجو۱۳۷۲] مي‌باشد. 	ای عزیز! در رعایت دلها کوش و عیب کسان می‌پوش و دل به دنیا مفروش. بدان که خدای تعالی در ظاهر ، کعبه بنا کرده است که او از سنگ و گل است و در باطن کعبه ای ساخته که از جان و دل است . آن کعبه ، ساخته ابراهیم است و این کعبه نظرگاه ربّ جلیل است. آن کعبه منظور نظر مؤمنان است و این کعبه نظرگاه خداوند رحمان. آن کعبهٔ حجاز است و این کعبهٔ راز است. 	نوشته‌ي زير درباره «پاسداري از زبان فارسي» از ناصر ايراني است که نگارش آن برگرفته از [شریعت۱۳۸۲] است. 	زبان فارسي به انديشه‌ي ما شکل داده است و دستِ کم ، با برخي از ظريف‌ترين و ژرف‌ترين جنبه‌هاي رمزي و معنوي آن يکي شده است . از اين روست که اگر زبده‌ترين و خلّاق‌ترين فارسي زبانان و عربي دانان  يا فارسي زبانان و انگليسي دانانِ جهان گرد آيند و همه‌ي توانايي‌هاي زباني خويش را روي هم بريزند ، نخواهند توانست محتواي انديشه‌ي انديشمنداني چون حافظ يا مولانا را به درستي در ظرف زباني ديگر بريزند. 	هنوز در برخي از کتابهاي درسي کسره‌ي اضافه پس از «ه» به شکل همزه نوشته مي‌شود. براي نمونه نوشته‌ي زير گوشه‌اي از زندگي جبار باغچه‌بان آموزگار دلسوز است. نگارش آن برگرفته از [گروه مؤلفان۱۳۷۹] است. احتمالاً اين کتاب تغيير نکرده است که همان شکل گذشته در آن رعايت شده است و البته از برخي جنبه‌ها جاي سپاسگزاري است که هنوز برخي از تغييرهاي نوين (نه گونه‌ی نگارشي آن) به اين کتاب راه نيافته است و کتاب هنوز زيبايي (معنايي و ...) ويژه‌اي دارد. 	آن روز وقتي که پسرک کر ولال را در باغچهٔ اطفال نگه داشتم ، انديشيدم : «چگونه مي‌توان به کودکي که نه مي‌شنود و نه حرف مي‌زند ، خواندن و نوشتن آموخت؟ » شنيده بودم که کسي در اروپا الفبايي اختراع کرده است که با آن ، کودکان کر و لال را باسواد مي‌کنند و به آنان حرف زدن مي‌آموزند. اگر ديگران چنين کاري کرده‌اند ، چرا من نتوانم بکنم. مگر نه اين است که انسان هر کاري را که بخواهد مي‌تواند با کوشش فراوان به انجام رساند. از آن پس شبها و روزهاي بسياري را در کار ابداع الفباي کر و لالها گذراندم تا به مقصود رسيدم و چند کودک کر و لال ديگر را نيز در باغچهٔ اطفال پذيرفتم.