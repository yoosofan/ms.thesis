بازیابی اطلاعات یکی از دانشهای به نسبت نوین است که امروزه تحقیقات بسیاری (چه تجاری و چه دانشگاهی) بر روی آن انجام می‌شود.
بازیابی اطلاعات نوشتاری فارسی هنوز در نخستین مرحله‌های خود است و به همین دلیل با دشواریهای فراوان دست به گریبان است. برخی از این دشواریها برای هر کار رایانه‌ای در زمینه فارسی وجود دارد. گرچه سالها است که بسیاری از پژوهشگران رایانه از این دشواریها آگاهند؛ ولی گامهای کوچکی برای برطرف کردن آنها برداشته شده است.
	شاید یکی از بزرگترین دردسرها ، برای انجام این پایان نامه این پرسش بود که ، با وجود انبوه دشواریها از کجا باید کار را آغاز نمود؟
	می‌توان گفت که پاسخ به این پرسش زمان زیادی از انجام این پایان نامه را گرفت. در دسترس نبودن پایه‌ای ترین بخشهای مورد نیاز برای بازیابی اطلاعات نوشتاری فارسی به سردرگمی بیشتر در این راه می‌افزود. همچنین دشواریهای این پایان نامه بسیار در هم تنیده و به هم وابسته بودند. بزرگترین دلگرمی برای ادامه کار، برخورد شایسته بزرگوارانی بود که برای یافتن پاسخ پاره‌ای از پرسشها از آنها کمک گرفته شد. کوشش گردید که در بخش سپاسگزاری نام همه‌ی این بزرگواران آورده شود.