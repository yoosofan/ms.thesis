دستور زبان فارسي قواعدي است که بدان درست گفتن و درست نوشتن را بياموزند آنچه بدان مقاصد خود را بيان کنند کلام (و سخن) نامند و کلام مرکب از کلمات و کلمه مرکب از حروف باشد[رشيد ياسمي۱۳۶۸].
	تعريف بالا از دستور زبان برگرفته از (شايد) نخستين کتاب رسمي درباره‌ي دستور زبان است. این کتاب پايه‌ي آموزش دستور زبان فارسي براي نزديک به پنجاه سال بوده است و بارها چاپ شده است. ولي امروزه دستور زبان فارسي را بيشتر از ديدگاه زبان شناسي مي‌نگرند. بيشتر آنچه که هست ارزش دارد و نه آنچه که بايد باشد.
	کوشش شده است که دستور زبان دوره‌ي دبيرستان ، بر پايه‌ي نظريه‌ي ساخت گرايي نوشته شود و در مواردي نيز نظريه‌هاي ديگر همچون نقش گرايي و گشتاري که در تحليل قضيه‌هاي دستوري بهتر بوده‌اند آن نظريّه‌ها به کار گرفته شود و همچنين از دستور زبان سنتي نيز دور نشود[حق شناس۱۳۷۷].
	براي ديدن اثر اين دگرگونيها در دستور زبان فارسي ، براي نمونه در زير تعريف فعل از چند کتاب از سالهاي گوناگون آورده شده است.
	يکي از اقسام سخن فعل (کُنش) است. فعل در اصطلاح کلمه‌اي است که دلالت کند بر حصول معني مصدر و حدوث آن از ذاتي در يکي از زمانهاي سه‌گانه : گذشته ، حال ، استقبال[بهار۱۳۴۲].
	در هر گزاره يک  جزء اصلي وجود دارد که اگر آن را برداريم جمله معني و مفهومي نخواهد داشت اين جزء اصلي را فعل مي‌ناميم. فعل چهار مفهوم دارد: ۱- مفهوم کار يا حالت ۲- مفهوم شخص ۳- مفهوم جمع و اِفراد ۴- مفهوم زمان[مولوی۱۳۵۹].
	فعل کلمه‌اي است که بر انجام دادن کار و روي دادن امري يا داشتن حالت وصفتي در يکي از زمانهاي (ماضي = گذشته) ، (مضارع = حال)  و (مستقبل = آينده) دلالت کند[رزمجو۱۳۷۲].
	در دستور ساختاري توصيف بر پايه ساخت و صورت است ؛ براي نمونه در تعريف فعل به جاي اينکه بگوييم «فعل کلمه‌اي است که بر انجام دادن کاري يا روي دادن و پذيرفتن حالتي در زمان دلالت کند» گفته مي‌شود :«فعل کلمه‌اي است که داراي شناسه باشد.»[سمیعی گیلانی۱۳۸۰].